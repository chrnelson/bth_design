Analys skrivsätt (kmom10)
========================================

När man skriver texter för webben finns det många saker att tänka på. Det är viktigt att texterna har en struktur som gör dem tydliga, lätta att navigera i och bland och framför allt intressanta. Lotta Kempe har i guiden [Skriva för webben](https://www.iis.se/lar-dig-mer/guider/hur-man-skriver-for-webben/) samlat allt vad man bör beakta då man skriver och redigerar webbtexter. Jag har utgående från guiden utarbetet ett eget regelverk. Jag har även analyserat hur fyra webbplatser följer det regelverk som jag gjort utgående från guiden. Jag har valt högskolebibliotek som jag känner till i egenskap av student vid respektive lärosäte.

###Mitt lilla regelverk för texter på webben

__Fånga läsarens intresse!__ På webben läser vi oftast inte texter från början till slut, utan vi ögnar genom texterna för att hitta den information vi är ute efter. Skriv tydliga, relevanta och intresseväckande rubriker. Använd mellanrubriker för att underlätta navigeringen.

__Ta det viktigaste först!__ Skriv det allra viktigaste i det första stycket och fortsätt sedan i viktighetsordning. Det minst viktiga kan komma sist. Då har du kanske redan tappat många läsares intresse.

__Skriv kortfattat!__ Undvik överflödiga ord och onödiga upprepningar, men se till att du får med det du vill ha sagt. Det viktiga är att texten hålls relevant och intressant. Försök säga allt som behöver sägas med så få ord möjligt för att göra det tydligt.

__Dela in texten i lagom korta stycken!__ Byt stycke då du går från en tanke till en annan. Många läser bara några ord i början av stycken och kan gå miste om viktig information. Bryt ut uppräkningar av fakta till korta punklistor eller faktarutor.

__Undvik att störa läsaren!__ Använd inte kursiv stil för att betona, hellre fet stil, men bara för att lyfta fram det viktiga, inte som utsmyckning. Använd inte understrykning eller avvikande textfärg för annat än länkar. Se till att korrekturläsa och redigera texten tills den är bra.

###Analys av fyra bibliotekswebbplatser

####[Blekinge tekniska högskolas bibliotek (BTH)](https://www.bth.se/bibliotek/)

__Fungerande rubriker:__ Bibliotekets webbplats har uppdelats i några få tydligt uppdelade helheter. På första sidan finns extremt korta (vanligen endast ett ord) rubriker jämte textsnuttar vilka för läsaren direkt till respektive textsida.  På textsidorna använder man sig av mellanrubriker som dessutom finns upptill på varje sida så att man lätt kan hoppa till det relevanta avsnittet.

__Det viktigaste först:__ Den allra mest centrala information inom varje helhet finns först på sidan.

__Kortfattat:__ BTH:s texter är väldigt korta och allt överflödigt är bortskalat. Detta gäller på alla nivåer, det vill säga bibliotekets webbplats som helhet, de enskilda innehållssidorna och de respektive avsnitten i texterna.

__Lagom korta stycken:__ BTH använder sig av nästan extremt korta stycken med bara någon enstaka mening.

__Felfri text:__ Länkara är tydligt utmärkta med understrykning. Det finns inga störande moment i texternas utformning. De korta och slagkraftiga texterna ger ett intryck av att BTH:s bibliotek verkligen satsat på att göra så tydliga och lättlästa webbsidor som möjligt.

####[HT-biblioteken vid Lunds universitet](http://www.htbibl.lu.se/)

HT-biblioteken är fakultetsbiblioteket för Humanistiska och teologiska fakulteterna vid Lunds universitet.

__Fungerande rubriker:__ HT-biblioteken använder sig av korta och tydliga rubriker på alla olika nivåer: webbplatsområde, innehållssidor och textavsnitt. Detta i kombination med menyn upptill och till vänster om texten gör det lätt att hitta det relevanta avsnittet man är ute efter.

__Det viktigaste först:__ Många innehållssidor på HT-bibliotekens webbplats inleds med en ingress med något avvikande typsnitt och färg. Tack vare denna är det lätt att se vad sidan handlar om.

__Kortfattat:__ Texterna på HT-bibliotekens webbplats är koncentrerade. Man lyckas få fram den relevanta information med korta meningar utan överflödiga ord.

__Lagom korta stycken:__ Även HT-biblioteken använder sig av korta stycken med endast ett fåtal meningar. Texterna är uppdelade i delar så att det under varje underrubrik endast finns ett fåtal stycken.

__Felfri text:__ Länkar i texten är utmärkta med avvikande färg och understrykning. Texterna saknar skrivfel eller andra störande element och ger liksom vid de andra analyserade bibliotekten ett välgenomarbetet intryck.

####[Umeå universitetsbibliotek](http://www.ub.umu.se/)

__Fungerande rubriker:__ Liksom på BTH:s första sida möts man av enordsrubriker som leder till respektive innehållssida. Länkarna till sidorna samsas med annat innehåll som aktualiteter, kalendarium, öppettider och boktips vilket gör att det inte blir lika iögonfallande som på BTH. Mellanrubrikerna i texten gör det lätt att ögna genom texterna. Via menyn till vänster kan man direkt hitta det relevanta innehållet.

__Det viktigaste först:__ Sidorna verkar ha den allra viktigaste informationen först. Samtidigt som dessa stycken ger relevant information berättar de också vad resten av respektive sida kommer att handla om.

__Kortfattat:__ Texterna verkar vara väldigt tydliga där budskapet framträder utan onödiga ord. Länkar till relaterad information finns i en separat kolumn till höger om texten.

__Lagom korta stycken:__ Styckena på bibliotekets webbplats är korta - oftast endast med några få meningar. Varje avsnitt (underrubrik) består av ett eller högst eller några få stycken.

__Felfri text:__ Länkarna är tydligt utmärkta med en liten pilikon och blå färg. Texten är mycket lättnavigerad och man ser den tydliga strukturen i det omfattande innehållet på webbplatsen. Man märker att även Umeå universitetsbibliotek jobbat hårt med att skapa en mycket informativ men ändå lättillgänglig webbplats.

####[Åbo Akademis bibliotek (ÅAB)](https://www.abo.fi/bibliotek/)

__Fungerande rubriker:__ ÅAB använder sig av korta och tydliga rubriker som säger precis vad texten handlar om. Dessutom har man mellanrubriker som gör det lätt att navigera också på de olika delsidorna.

__Det viktigaste först:__ Många sidor inleds med en grå textruta med den allra viktigaste informationen. Det verkar finnas en tanke bakom i vilken ordning olika avsnitt kommer.

__Kortfattat:__ De enskilda textstyckena är korta och verkar innehålla det centrala utan överflödiga ord.

__Lagom korta stycken:__ Styckesindelningen är föredömlig och gör texten lättläst trots att bibliotekets sidor innehåller mängder av information och detaljer om många olika områden.

__Felfri text:__ Text med avvikande färg fungerar som länkar. Texterna verkar noga genomtänkta och saknar stavfel och andra störande moment.


####Sammanfattningsvis

Resultatet av min analys bygger på den uppfattning som jag fått då jag bekantat mig med bibliotekens webbplatser i januari 2018, men även på mina tidigare bekantskaper med de analyserade webbplatserna. Eftersom jag inte har något underlag för operationalisering av de valda momenten, vilket skulle möjliggöra en poängjämförelse valde jag att endast ge de olika webbplatserna korta verbala kommentarer för de olika delarna i mitt regelverk utan att rangordna webbplatserna.

Analysen visade att texterna alla fyra analyserade webbplatser väldigt väl följer det regelverk som jag uppgjort utgående Lotta Kempes guide för hur man skriver på webben. Alla webbplatser uppfyllde alla uppsatta kriterier och några egentliga direkta brister kunde jag inte hitta. Det märks att samtliga analyserade högskolebibliotek verkligen satsat på att göra texterna på sina webbplatser så lättillgängliga som möjligt.

Någon testvinnare kommer jag inte att utlysa, men kan kanske ändå påstå att Blekinge tekniska högskolas biblioteks webbplats är bäst för den som bara vill ha den allra viktigaste informationen om respektive ämne - kanke en ny student vid högskolan. Umeå universitetsbibliotek har betydligt mera information på sina sidor utan att jag för den skull vill påstå att texterna på deras sidor skulle vara mindre överskådliga. Kanske Umeås sidor är bäst för den stressade vetgiriga som gärna vill ha så mycket infortmation som möjligt på så kort tid som möjligt.
