Kmom05
===============================

Uppgiften där vi skulle analysera webbplatser laddningstid var intressant och lärorik. Den öppnade ögonen för hur många olika saker man som webbprogrammerare skall ha koll på för att skapa så snabba webbsidor som möjligt. Det var kul att få bekanta sig med Google Pagespeed, både för att kolla in hur andras sidor fungerar (eller snarare inte fungerar), men också för att lära sig vad man ska tänka på då man skapar sidor. Jag analyserade tre stora reseföretags webbsidor och förvånades av hur dåliga poäng de analyserade sidorna fick av Google Pagespeed, trots att jag inte upplever dem som särdeles långsamma. Det finns helt klart utrymme för förbättringar på dessa sidor.

Cimage verkar vara ett ypperligt verktyg för att underlätta hanteringen av bilder på webbsidor, och framför allt för att optimera bilderna så att inte onödigt stora bilder laddas ned och för att visa bilderna såsom man vill ha dem på sin sida. Jag tyckte att Cimage till den delen var väldigt lättanvänt. Med Cimage kan man förändra bilderna som visas på många olika sätt. Jag sysslade en del med att beskära bilderna på olika sätt. Jag tyckte det var svårt att få till det, det vill säga vilka värden som skulle anges för bästa resultat. Fotografering och bildhantering är verkligen inte min starka sida, och litet bättre grundkunskaper hade nog gjort det lättare att ta till sig Cimage också.

Jag hade inga problem med LESS-koden i detta kursmoment. Jag utgick från exempelmodulen för figure, lade till den till mina moduler och fixade sedan några mindre detaljer som behövde rättas till. Jag tog också bort lite egna styleregler som jag inte behöver längre då jag har tillgång till figure.

Detta kursmoment har öppnat upp ögonen för en aspekt på webbprogrammering som jag tidigare inte tänkt så mycket på - det vill säga att sidan måste byggas så att den laddas så snabbt som möjligt. Här är förstås bilderna centrala, men det finns också mycket annat att ha koll på, t.ex. hur den bakomliggande koden struktureras, vilka delar på sidan som laddas i vilken ordning o.s.v. Sedan gäller det förstås att hålla sig ajour med utvecklingen och ta i bruk bättre verktyg vartefter de blir tillgängliga. Det är väl med webbprogrammering så som med allt annat - ju mer man lär sig desto mer inser man att man inte kan...

Att ta sig igenom detta kursmoment, speciellt analysuppgiften, tog väldigt länge för mig, så arbetet med kursmomentet drog ut på tiden och jag kom ur mitt schema. Det var sålunda inte aktuellt att göra extrauppgiften, utan jag fortsätter till nästa kursmoment.
