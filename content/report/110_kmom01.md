Kmom01
===============================

Jag har tidigare inte arbetat med ramverk för att bygga webbplatser, och har inte heller haft någon klar bild av vad ett ramverk är. Allt är alltså ganska nytt och spännande för tillfället.

De nya verktygen i labbmiljön kände jag inte heller till. Jag hade dock tur och nästan allt gick enligt vad som förväntades efter att ha följt de skrivna instruktionerna och videoklippen. Några saker behövde jag klura ut själv men det löste sig också. Jag har tidigare använt GitHub för att ladda ner filer och följa ändringar som gjorts, men inte själv använt Git eller haft några filer på GitHub. Det är kul att få lära sig också detta. Jag uppskattar att vi också lär oss massor så att säga "på köpet", förutom det mest centrala kursinnehållet. Genom att vi använder olika terminalverktyg lär vi oss mycket om hur det kan vara att jobba med som (webb)programmerare. Jag är glad att kunna få insikter i sådana saker även om jag inte är programstudent utan "bara" läser kurspaketet på 30 hp.

Att jobba med Anax kändes obekant men också väldigt smidigt - nästan så smidigt att det kändes som "fusk" då innehållet på sidorna ändrade så enkelt utan att man skrev någon HTML-kod alls. Av en händelse hörde jag om Markdown av en kollega för en tid sedan, så det är kul att få prova på att använda det nu.

Jag kan inte säga att jag har några starka förutfattade meningar gällande design och användbarhet. Det som jag inser allt mer, då jag läser om användbarhet, men också i mitt jobb, är att allt måste vara så enkelt som möjligt för slutanvändaren, speciellt då det gäller webbgränssnitt för bakomliggande system. Användarna tänker inte alls på samma sätt som de som använder de bakomliggande systemen. För att få välfungerande sidor behöver man ha slutanvändare att testa, ändra och sedan testa igen. Rent utseendemässigt tror jag också att ju enklare det är desto bättre. Moderna webbsidor med väldigt enkel design där man inte direkt möts av stora mängder text känns lättillgängliga och tilltalande.

Även om innehållet i videoklippen i stort sett samma som i artikeln tyckte jag att videoklippen var till nytta då man fick se konkret hur sakerna gjordes och ändrades. Jag gillar den avslappnade stilen i videoklippen. Det är också väldigt behändigt att klippen är korta så att man kan titta på några åt gången och ta till sig stoffet i sin egen takt.
